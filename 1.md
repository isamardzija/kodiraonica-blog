

# Savjeti za dolazak do prvog web developerskog posla

Interes za karijeru u web developmentu se iz godine u godinu povećava. Zbog digitalnih vouchera, korona krize i sl. razloga, stvorio se veliki broj ljudi zainteresiranih ulazak u svijet IT-ja baš putem web developmenta. Upravo zbog tog zasićenja tržišta, pronalazak posla u ovoj branši postaje sve teži i teži. Kako bi vas poslodavci danas primjetili u moru životopisa koje dobiju za svaku otvorenu poziciju, potrebno je uložiti dodatan trud za istaknuti se od konkurencije. Zbog toga je bitno pokucati na što više vrata koja vam mogu otvoriti put do željene karijere. Ovaj članak proći će kroz par savjeta koji će vam pomoći u tome.

## Savršeno uglancajte Github profil

Već smo pisali o tome [što je Git](https://blog.kodiraonica.dev/tutorials/osnove_gita/), ali kroz Github njegovu važnost podižemo na novu razinu. Github (ili jedna od njegovih alternativa) postao je važan alat za potvrđivanje vještina i angažmana (budućih) web developera.

Aktivnost na Githubu dokazuje poslodavcu da posjedujete nekoliko poželjnih iskustava i osobina:
- Angažman na stvarnim projektima
- Znanje i prakticiranje verzioniranja koda
- Kontinuirana posvećenost i usavršavanje znanja
- Kolaboracija sa drugim developerima
- Doprinošenje vlastitog koda open-source projektima

![Graf Github commitova jenodg developera kroz godinu](https://i.imgur.com/onnceEh.png)

> Github bilježi broj dnevnih commitova koje ste napravili i može ih prikazati u grafu kao sa slike iznad. Ovo je jednostavan način da pokažete svoju kontinuiranu aktivnost kroz duži vremenski period.

Zbog toga je bitno detaljno proći kroz vaš profil te sve pojedinačne projekte, te ih pokazati u najboljem svijetlu. Sa opisom Github profila možete biti stvarno kreativni. Ljudi tu često spominju tehnologije s kojima rade ili ih interesiraju, nešto osobnih i kontakt podataka, statistiku itd. Evo primjer jednog [Github profila](https://github.com/tonkec) iza kojeg stoji očigledan trud da se istakne.

Za svaki projekt možete napraviti detaljan opis sa screenshotovima gotovog projekta u kojem navodite kako i zašto ste ga izradili. [Ovaj projekt](https://github.com/isamardzija/eDisi) u kratkom opisu prikazuje sve što je bitno za projekt - kako izgleda, gdje ga isprobati, koje su osnovne značajke, kako je napravljen te je li projekt završen ili postoje stvari koje će se u budućnosti dodati.

## Radite na stvarnim projektima

Praktična primjena vaših developerskih znanja je ogroman plus za traženje novog posla. Zbog toga je bitno što je ranije moguće raditi na stvarnim projektima. Pod stvarnim projektom misli se na projekte koji bi mogli imati vrijednost te zaintrigirati stvarne ljude da ih koriste. Bilo da se radi o web stranicama ili aplikacijama, poželjno je da što prije pokažete da imate iskustvo rada na takvim projektima.

### Open Source Contributions

*Open source*, odnosno pristup otvorenog koda, odnosi se na sav software čiji je izvorni kod javno dostupan svima. Svi zainteresirani ga mogu pregledati, kopirati, pa čak i mijenjati za svoje potrebe. Također je moguće i davati svoj doprinos *open source* projektima koji ga onda mogu uvrstiti u jednu od budućih službenih inačica projekta.

Postoje brojni projekti koji daju mogućnost bilo kome da doprinosi njihovom razvoju. Za početak je dovoljno da to budu mali popravci (bugfixes) ili uređivanje/pisanje dokumentacije za neki projekat. Na ovaj način ne samo da radite na stvarnom projektu, nego demonstrirate i dodatan interes te mogućnost kolaboracije sa drugim članovima projekta.

> [Awesome for Beginners](https://github.com/MunGell/awesome-for-beginners) je popularan GitHub repozitorij koji na jednom mjestu sadrži brojne projekte za ljude koji po prvi puta žele zakoračiti u svijet open source-a.

### Samostalni projekti

Naravno, možete se odvažiti i u izradu nekakvog samostalnog stvarnog projekta. Nije čak toliko ni bitno hoće li krajnji proizvod ikada itko i koristiti. Samim procesom razvoja ovakvog projekta demonstrirate volju za kontinuiranim radom i usavršavanjem.

Razmislite o nekoj aplikaciji ili web stranici koja rješava stvarni problem sa kojim se susrećete. Onda pokušajte osmisliti kako bi to rješenje izgledalo te ga na posljetku pokušajte najbolje što možete pretočiti u kod. Evo par primjera takvih aplikacija koje bi mogle biti od stvarne koristi ljudima:

| Problem | Rješenje |
| ------- | ---------- |
| Često vam se događa da ostanete bez kuhinjskih namirnica kad vam trebaju | Aplikacija za praćenje stanja "skladišta", odnosno kuhinje, koja vas upozori ako ste pri kraju sa jednom od praćenih namirnica |
| Naporno vam je svakog dana smišljati što kuhati za ručak   | Aplikacija u koju unosite recepte te ih ona nasumično predlaže za određene dane |
| Niste sigurni koliko novca mjesečno trošite na gorivo | Aplikacija u koju bilježite kada ste i koliko goriva točili, koja vam na kraju mjeseca generira statističke podatke o potrošnji |
| Svaki put kad želite ići kod frizera morate potrošiti puno vremena na telefoniranje jer se rijetko kada stigne javljati | Web stranica za frizerski salon sa sistemom za naručivanje termina |
| Nemate s kim prošetati psa | Web stranica za sve lokalne vlasnike pasa na kojima se mogu dogovoriti za rute i termine šetanja svojih ljubimaca |

## Upoznajte se sa ljudima iz branše

Srećom, danas je lako stupiti u kontakt sa drugim ljudima koji dijele vaše interese. Suprotno stigmi, većina developera su skroz pristupačni ljudi koji su voljni razgovarati i pružiti pomoć. Podražite ljude po raznim forumima, društvenim mrežama (Facebook grupe, LinkedIn i Twitter profili) ili eventima. Podijelite svoja iskustva, postavljajte pitanja, razgovarajte o projektima... sve ovo može vam danas-sutra biti prvi korak kojim ćete zakoračiti u developerski svijet.

> Pridružite nam se na sljedećem [Kodiraonica Meetup-u](https://www.meetup.com/kodiraonica/) gdje ćete moći upoznati naše predavače kao i ostale sudionike zainteresirane za web development.

## Izgradite portfolio koji vas ističe

Što danas svatko radi kad želi saznati informacije o nekom brendu? Naravno, ode na Google i dođe do službene web stranice. Zamislite sebe kao taj brand, a vaš portfolio kao službenu web stranicu. Bitno je napraviti ju na način koji će najbolje odgovarati na pitanja osobe koja se raspituje o vama. Navedite tehnologije koje poznajete, te projekte koje ste u njima radili. Raspišite se o tome zašto ste baš vi osoba koju netko želi imati u svom timu. Pokažite svoju strast i interes prema web developmentu kroz osobni blog. Mnogo sastojaka ide u savršenu portfolio web stranicu, a na vama je da ih sve zapakirate najljepše što možete.

Naravno, postoje i stvari koje je potrebno izbjegavati prilikom izgradnje portfolio stranice: 
- Loša gramatika i pravopis
- Ubacivanje nepovezanih ili zastarjelih radova
- Neprofesionalne fotografije
- Natrpavanje previše osobnih informacija gdje im nije mjesto

> Na [našem front-end tečaju](https://blog.kodiraonica.dev/projects/portfolio/) jedan od projekata je izrada portfolio web stranice. Evo [jedan primjer](https://pumped-zoo.surge.sh/) kako takva stranica može izgledati.

